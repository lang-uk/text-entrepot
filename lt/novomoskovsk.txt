http://nmsk-segodnya.dp.ua/article/shkilni-yidalni-blysk-i-zlydni-shahrayiv

У передноворічному Новомосковську розгорається скандал. Компанія, яка надає послуги їдалень у загальноосвітніх школах міста, звинувачує начальника управління освіти у корупції. Начальник управління освіти наводить дані, як компанія, що перемагала на тендерах останні 5 років, розкрадала бюджетні кошти та наживалась на дитячому харчуванні. Гостроти ситуації надає той факт, що у місті є сумніви щодо легітимності влади, правоохоронні органи усунулись від вирішення ситуації, а діти після зимових канікул можуть залишитись без гарячого харчування в школах.

Владний колапс

У зв’язку з тим, що міський голова досі не прийняв присягу та не приступив до виконання своїх обов’язків, депутати Новомосковської міської ради своїми рішення сформували склад виконкому,  обрали секретаря міської ради та заступників міського голови.

Зараз саме секретар Новомосковської міської ради виконує обов’язки міського голови та головуючого на виконкомі.

Враховуючи неоднозначність ситуації, правознавці наголошують на тому, що всі рішення, прийняті виконкомом, можуть бути оскаржені та визнані недійсними.

Наприклад, у тому числі рішення про створення робочої групи з вивчення ситуації з харчуванням учнів у школах міста.

Після появи в одній з новомосковських газет інтерв’ю Олександра Шаркуна, де він звинуватив начальника управління освіти Наталю Падашулю у тому, що вона вимагала 10% хабаря від суми торгів, конфлікт вийшов на новий виток – заяви до міліції та позови до судів.

Представники виконкому також вирішили спробувати розібратись у тому, що відбувається. Начебто створили робочу групу, але офіційного розпорядження на момент її зібрання не було, а головувати на засідання цієї робочої групи намагався сам Олександр Шаркун.

Якщо раніше він був депутатом Новомосковської міської ради, то зараз називає себе ... радником директора підприємства «Контракт Продрезерв 5», яке  на даний момент  забезпечує харчування майже у всіх школах міста.

21 грудня мало відбутись засідання цієї робочої групи. Начальник управління освіти Наталя Падашуля розповіла, як воно проходило.

«Я прийшла вчора на комісію з бухгалтерами, зі спеціалістами з організації харчування, щоб надати всебічні відповіді, але замість робочої обстановки, побачила профанацію», - говорить вона.

«Комісію вів Шаркун, про якого в інтернеті пишуть і про підпільні цехи з розливу горілки, і про зброю, і про наркотики. Він заявляє: «Шановні присутні, я хочу, щоб на сьогоднішньому засіданні  була розглянута моя заява про корупцію в управлінні освіти».

- Шановний Олександре Григоровичу, ви головуючий? - спитала начальник управління освіти.

- А вам слова не давали, - відповів Олександр Шаркун.

«Розпорядження про робочу групу, як виявилось, не було. Безумовно, я не стала брати участь  у цій профанації. Немає розпорядження про членів комісії, немає черги денної.

А просто давати можливість порочити моє чесне ім’я та витрачати свій робочий час я не буду», - прийняла рішення Наталя Падашуля та залишила зібрання, яке не мало статусу офіційного.

Навіть якщо винести за дужки суть ситуації, що склалась, зрозуміло, що у Новомосковську життєдіяльність міста забезпечується чиновниками, які знають свої посадові обов’язки та розуміють їх сенс.

Тільки таким чином можна пояснити те, як виконуються рішення виконкому, їх не тільки правову легітимність, але й суспільну.

Влади у місті немає. І фактично нема, кому виступити ані так званим третейським суддею, ані пояснити, що відбувається насправді. 

«Я прийшла вчора на комісію з бухгалтерами, зі спеціалістами з організації харчування, щоб надати всебічні відповіді, але замість робочої обстановки, побачила профанацію», - говорить Наталя Падашуля
«Я прийшла вчора на комісію з бухгалтерами, зі спеціалістами з організації харчування, щоб надати всебічні відповіді, але замість робочої обстановки, побачила профанацію», - говорить Наталя Падашуля
Продрезерв чи «продрозверстка»?

«Ситуація парадоксальна. Хто борець за справедливість? Шаркун, який монополізував усі харчоблоки у навчальних закладах?», - поставила риторичне запитання начальник управління освіти Наталя Падашуля.

Хто такий Олександр Шаркун? Що таке «Контракт Продрезерв 5»? Сам Олександр Шаркун називає себе радником директора цього підприємства. Хоча така посада більше схожа на щойно винайдену новинку.

«Хоч Шаркун і говорить, що він радник, але всім відомо, що «Контракт Продрезерв 5» і «Наше майбутнє» є його підприємствами. Клан Шаркунів монополізував шкільне харчування та заробляє на бюджеті», - вказує начальник управління освіти.

За Єдиним державним реєстром фізичних та юридичних осіб засновниками ТОВ «Контаркт Продрезерв 5» є Діана Шаркун та Діана Петровська. Діана Шаркун – донька Олександра Шаркуна, їй 19 років, 2 роки тому вона закінчила школу в Новомосковську, а зараз, судячи з інформації в соціальних мережах, живе в Польщі та подорожує світом. В одній із соціальних мереж вказує, що головне в житті «слава і вплив».

«Контракт Продрезерв 5» стали називати скандальною фірмою після того, вона з’явилась на ринку шкільного харчування у Дніпропетровську.

Наприклад, у 2015 році, вказував портал «События Днепропетровска», замість звичних комунальних підприємств шкільного харчування Дніпропетровської міськради, у шкільні їдальні Красногвардійського та Індустріального районів зайшло ТОВ «Контракт Продрезерв 5», вигравши 2 тендери на суму більше 6 млн грн. Правда, не без проблем. Незважаючи на те, що комунальні підприємства пропонували нижчі ціни, вони програли. Вперше за багато років у документах, поданих на тендер, знайшли помилки. Причому в обох комунальних підприємствах.

На неоднозначну репутацію компанії вказують і численні судові, у тому числі кримінальні справи, пов’язані з нею.

Наприклад, у серпні 2015 року, суд визнав винною у кримінальному правопорушенні кухаря ТОВ «Контакт Продрезерв 5», яка під час влаштування на роботу подала підроблену санітарну книжку (судова справа № 183/2830/15).

Також у Дніпропетровську відбувались слідчі дії щодо участі компанії «Контракт Продрезерв 5» у тендерах. Наприклад, за інформацією УПЗСЕ ГУМВС України в Дніпропетровській області, пропозиція ТОВ «Контракт Продрезерв 5» не відповідала вимогам документації конкурсних торгів Красногвардійського відділу освіти та незаконно була акцептована рішенням конкурсного комітету. Слідчий суддя Бабушкінського районного суду м. Дніпропетровська дав дозвіл на вилучення оригіналів документів конкурсних торгів (судова справа № 200/17022/15-к)

Є кримінальне провадження й щодо тендеру в Індустріальному районі Дніпропетровська, де переможцем стало ТОВ «Контракт Продрезерв 5» (судова справа № 202/7986/15-к).

У Жовтневому районі Дніпропетровська судом встановлено, що на торгах пропозиція «Контракт Продрезерв 5» підлягала відхиленню  з причини її невідповідності вимогам документації конкурсних торгів (судова справа № 201/15506/15-п).

У 2013 році суд визнав винним директора тоді ще приватного підприємства «Контаркт Продрезерв 5» у вчиненні злочину. Тоді був встановлений факт подання на конкурсні торги в Новомосковському районі підробленої інформації щодо працівників компанії. Замість 26 офіційно оформлених працівників приватне підприємство подало інформацію про 56 працівників.

Директор визнав свою провину, і суд присудив йому сплату 850 грн штрафу (справа № 183/3538/13-к).

У Новомосковську «Контракт Продрезерв 5» отримав перший контракт 2008 року, почавши працювати у колегіумі № 11. Наступного року – у середній школі № 18. У 2012 році уже надавав  послуги їдалень по всіх школах міста.

До цього послуги їдалень у Новомосковську надавало підприємство «Об’єднання шкільних їдалень».

«Об’єднання шкільних їдалень» – це госпрозрахункове підприємство, яке не могло конкурувати з приватним підприємством. Вони мали сплачувати ПДВ 20%, на відміну від Шаркуна, не отримували підтримку з бюджету.

Зрештою, для того, щоб виграти в тендері, «Об’єднання» занизило вартість робіт, а потім не змогло забезпечити дітей харчуванням», - згадує начальник управління
освіти.

«Тоді, дійсно, підприємство Шаркуна показало, що вміє працювати. У харчоблоках 3 шкіл міста були зроблені капітальні ремонти із заміною технологічного обладнання.  Тоді він показав якість харчування. Але коли у людини немає конкуренції, вона просто починає  набивати свої кишені», - зауважує Наталя Падашуля.

З часом були виявлені численні факти порушень, про деякі з них ми вже писали. Акти перевірок фіксували, що страви масово замінені на більш дешеві, зменшена кількість або повністю виключені з меню необхідні для дітей продукти.   Крім того, у 6 разів перевищені норми борошняних виробів і на 35% перевищена норма цукру. По суті претензій,  підприємство лише вказувало, що керується рецептурою 1985 року.

Тоді ми, до речі, вказували, «Контракт Продрезерв 5» звертався до тодішнього голови Дніпропетровської ОДА Олександра Вілкула, його заступника Марії Пустової та начальника головного управління освіти та науки Дніпропетровської ОДА Олександра Демчика з проханням приїхати до Новомосковська та на власні очі пересвідчитись у надзвичайно високій якості шкільного харчування.

Одне з видань Новомосковська активно експлуатувало цю тему, але вона не мала продовження в їх матеріалах. За словами тодішнього заступника міського голови із соціальних питань, результатом перевірки стала довідка, у якій вказано, що «у меню НВК № 5 та школи № 7 більш різноманітні страви, вихід страв більший, ніж у «Контаркт Продрезерв 5», а ціна менша». А це був не той резонанс, який потрібен.

Перевірки роботи ТОВ  «Контракт Продрезерв 5» одноразово виявляли факти порушень.

«Останнім часом дуже багато нарікань на його роботу. Зафіксовані неодноразові звернення щодо низької якості його продуктів, порушення санітарних норм, про що ми писали йому претензії. За результатами цих претензій були звільнені 3 заввиробництвом (у школах №2, №13 і № 17)», - вказала Наталя Падашуля.

Показовим щодо якості і цін на харчування є порівняння ситуації у тій школі, де послуги їдалень надає «Контракт Продрезерв» і де дітей годують штатні працівники шкільних їдалень.

У порівняльній таблиці видно і вартість страви, і її кількість. Наприклад, биточки з курячого філе в школі №7 коштують 152 грн/кг, а приготовлені «Контракт Продрезервом» - 191 грн/кг. Навіть чай чомусь виходить вдвічі дорожчим.

Більше того, у вересні цього року підприємство самостійно змінило меню, за яким годує школярів.

«У січні 2015 році між директорами шкіл і «Контракт Продрезерв 5» було укладено угоду, якою затверджене примірне 10-денне меню, яке погоджене із санстанцією. У вересні з’являється нове меню, яке підписане тільки ним і погоджене Держсанепідслужбою, але без погоджень директорів шкіл. Як показала перевірка, середня енергоцінність меню не відповідає нормам харчування у  загальноосвітніх навчальних закладах (додаток № 7 постанова КМУ від 22.11.2004 року № 1591)», - наголошує начальник управління освіти.

Причому самостійна зміна меню постачальником призвела не лише до зменшення порцій, а до їх здорожчання.

Як бачимо, подорожчав не лише биточок рибний на 286 грн за кг, але й салат з вареного буряка на 107 грн за кг і салат з моркви на 90 грн за кг. Тобто зараз салат з морки коштує 150 грн/кг, а салат з вареного буряка – 167 грн/кг.

Зазначимо, що відповідно п.4.4. Договору у випадку зміни ціни на послуги харчування в зв’язку із змінами цін на продукти харчування, ці зміни повинні  узгоджуватись обома сторонами в Додаткових угодах до Договору. Але жодних додаткових угод з керівниками навчальних закладів укладено не було, про що свідчать клопотання керівників НВК №1,  СЗШ №2, СЗШ №4, СЗШ №15, СЗШ №17, СЗШ №18.

До того ж протягом 2015 року до управління освіти неодноразово надходили звернення від керівників навчальних закладів про наявність неякісних продуктів харчування, а саме:

скарги батьків та учнів СЗШ №4, СЗШ № 17, СЗШ №18  на неякісний та несмачний  хліб, який має недобрі смакові якості, розкришується та швидко черствіє, однак коштує як елітний хлібний виріб – 21 грн за 1 кг;
на постачання круп низької якості, особливо рису, який має неприємний запах.
скарги батьків на розбіжність цін  на страви для учнів 1-4 класів і такі ж страви, з таким же виходом, але чомусь з  більшою ціною для учнів 5-11 класів. Наприклад, чай для учнів 1-4 коштує 33 коп., а такий же чай, з тієї ж каструлі, але для учнів 5-11 класів уже коштує 56 коп.
Окремий важливий нюанс. Відповідно п.2.1.1. договорів нав-чальні заклади Новомосковська надають ТОВ «Контракт Продрезерв 5» у безоплатне користування приміщення харчоблоків.

Також відповідно п.2.1.2. здійснюється, відповідно затверджених лімітів, оплата комунальних послуг (вода, електроенергія, теплопостачання) за рахунок коштів місцевого бюджету, які виділені на утримання навчальних закладів з метою здешевлення гарячого харчування учнів.

До того ж, відповідно до положень п.197.1.7.г ст.197 Податкового Кодексу України, надання послуг з харчування дітей у дошкільних, загальноосвітніх та професійно-технічних закладах звільняються від оподаткування.

Отже, виходить, що підприємство, звільнене від оподаткування, від сплати за комунальні послуги, годує дорого, мало та несмачно.

Як можна було на це впливати і що робилось протягом останніх років, пояснила екс-заступник міського голови із соціальних питань, начальник освіти, яка курувала цю галузь.

«Ми зверталися до прокуратури, ОБЕП та СБУ. Надавали всі кричущі факти порушень. Відповідь була одна: ви можете розірвати угоду з цим постачальником», - говорить вона.

«За законом після розірвання угоди, послуги надає наступний учасник тендеру. А практично в усіх тендерах брали участь 2 підприємства, і обидва фактично належать Шаркуну. Тобто це була б лише заміна постачальника по документах, а на якість це б ніяк не вплинуло. Плюс ризик зірваного харчування в школах», - додає вона.

За її словами, інших, альтернативних учасників, які могли би скласти конкуренції, просто залякували. І в результаті – монополія однієї компанії і практично безвихідь.

Вихід є

Управління освіти влітку запропонувало депутатам на розгляд зміну системи харчування середніх загальноосвітніх закладах. Така система уже працює у дитсадках, випробувана у кількох школах міста і показала свою ефективність. Порівняльна таблиця харчування у СЗШ № 7 та в школі, де послуги їдалень надає «Контракт Продрезерв 5» дає можливість зробити відповідні висновки.

Мова йде про введення штатних одиниць кухарів, дієт-сестер тощо в школах, які організовуватимуть процес харчування у навчальних закладах. Таким чином, саме школа зможе контролювати якість харчування і відповідатиме за неї. Закупівлі продуктів, безумовно, відбуватимуться через процедуру тендерів.

Звісно, подібні зміни викликають питання, відповісти на які ми попросили начальника управління освіти Наталю Падашулю.

- Чи означає зміна системи харчування, що директори шкіл будуть змушені виконувати не відповідні для них обов’язки завгоспів?

- Безумовно, відповідальність директорів зросте. Хоча й зараз вони відповідають за якість харчування у школах, але при цьому не можуть на неї впливати. Хто б не надавав послуги їдалень, саме директор несе відповідальність за те, як харчуються діти в школі. І я впевнена, що в такому випадку просто неможлива ситуація, коли в холодильниках лежить зіпсована ковбаса або на кухні використовуються зіпсовані продукти, як ми це бачили з «Контракт Продрезервом 5».

- Чому ви виступаєте проти підвищення вартості харчування в школах?

- Зараз для деяких батьків навіть 5 грн – велика сума. При підвищенні вартості харчування зменшиться охоплення гарячим харчуванням дітей. Якщо батьки мають таку можливість, вони можуть дозамовити дитині таку ж порцію або скористатись буфетною продукцією. Це – право батьків. Мене хвилює те, щоб усі діти могли собі дозволити харчуватись у школі, а Шаркуна турбує лише стабільність надходження грошей в його кишені. До того ж, є великі сумніви, що зі збільшенням ціни на харчування, його підприємство буде надавати якісніші послуги.

- Введення додаткових штатних одиниць призведе до збільшення витрат з бюджету?

- Якщо ми говоримо про затратну частину, то витрати на заробітну плату на 1 учня складають 1,71 грн. При цьому усі кошти, які виділені  на харчування, будуть спрямовані саме на продукти харчування, а не покриття рентабельності приватної компанії. Ми зможемо годувати дітей, витрачаючи гроші на продукти для них, а не на чийсь прибуток.

- Чи є така система поверненням у минуле, коли комунальні підприємства були монополістами?

- Ми не створюємо нове комунальне підприємство. Ми не повертаємось у радянські часи, ми пропонуємо якісно інший підхід, який дозволить підвищити якість харчування в школах і контролювати її.  Ми не пропонуємо повернення підприємства «Об’єднання шкільних їдалень». Ми хочемо, щоб у наших школах були штатні одиниці, які б забезпечували якісне харчування з продуктів, які завозяться щоранку не кимось на велосипедах, а відповідальними постачальниками. Ми не винаходимо велосипед. Ми пропонуємо випробувану та протестовану систему поширити далі. По такій системі вже багато років харчуються діти міста в усіх дошкільних навчальних закладах та в НВК №5,  СЗШ №7.

- Наскільки це тривалий процес?

- Зараз проходять тендерні процедури по закупівлях продуктів харчування. Усі продукти розбиті по групах і по кожній іде окрема тендерна процедура з визначення постачальника. Я на це ніяким чином не впливаю і вплинути не можу, я навіть не є членом тендерного комітету. Коли тендерний тендерний комітет визначить переможця, продукти будуть завозитись тими постачальниками, які будуть акцептовані. І це може бути не один постачальник, а декілька.

Рішення сесії про збільшення штатних одиниць у школах було прийняте раніше. До цього воно ґрунтовно досліджувалось та обговорювалось на депутатських комісіях і було визначене, як найбільш ефективне.

- З якими складнощами можуть зіткнутись навчальні заклади?

- Людській підлості немає межі. Усіх провокаційних ситуацій передбачити неможливо. Тим більше, що зараз є пряма корупція і лобіювання інтересів приватної особи. Звичайно, на початку дуже важко. Ми потребуємо оновлення матеріально-технічної бази. Але це оновлення треба робити. Я вдячна депутатам VI скликання, які виділили кошти на обновлення технологічного обладнання у дошкільних закладах. Уже проведені тендери, визначений переможець. Поетапно це треба робити і в школах.

- У яких школах буде змінена система?

- Всього організація харчування здійснюється у 17 навчальних закладах. «Контракт Продрезерв 5» надає послуги у 14 школах. На наступний рік  плануємо перевести  9  шкіл на забезпечення харчування власними працівниками, а 5 – будуть отримувати послуги харчування.

- Чи є підстави у тих звинуваченнях щодо вас, які озвучував Олександр Шаркун у своєму інтерв’ю?

- Його закиди не підкріплені жодним документом. Я маю документи, які підтверджують мою правоту. Я їх буду використовувати в суді та міліції. Нахабна брехня про хабарі і вимагання 10% вимагають розслідування та визначення відповідальності.

Я подала заяву в міліцію і вимагаю розслідування. Я не боюсь перевірки. Може, хтось за моєю спиною отримує або вимагає 10%? Хай розслідування це з’ясує.

Щодо усього сказаного в газеті, маю документи. Є акт КРУ щодо перевірки цього періоду, і ухилення від тендерних процедур – нісенітниці, тому що після 2011 року двічі була проведена ревізія цього періоду. Зауважень не було: ні по цінах, ні по процедурах.

Шаркун намагається нажитись за рахунок дітей. Він зменшив порції, вихід кінцевої продукції. А різниця в ціні в грамах просто вражає. Подивившись порівняння зі школою № 7, наочно видно,  на скільки він обкрадає дітей.

Щодо інтерв’ю Шаркуна у газеті «Новомосковська правда», то я готую судовий позов і до газети, і до  самого Шаркуна. До Червоноштана (головний редактор газети «Новомосковська правда» - прим. ред) я звернулась з вимогою надати мені можливість роз’яснити ситуацію у газеті «Новомосковська правда», спрямувала листа, але поки відповіді немає.

Моя мета – збереження здоров’я дітей через  покращення якості харчування, збільшення порцій, створення нових робочих місць з повним соціальним пакетом, які будуть платниками податків на доходи фізичних осіб, що є основним джерелом формування бюджету міста.
