http://gre4ka.info/mandry/27625-media-urban-camp-abo-iak-kirovohradtsi-provely-chotyry-dni-na-ostrovi-foto

Чотири дні 19-22 травня на острові Байда поблизу міста Запоріжжя група активних громадян, переважну більшість яких складали кіровоградці, вивчала актуальну нині тему урбаністики в межах проекту Media Urban Camp.

Ідею проведення освітніх кемпів п’ять років тому започаткували викладачі КДПУ ім. В. Винниченка Сергій та Ірина Ткаченки.
Нині за підтримки Британської ради в Україні в межах програми «Активні громадяни» ними створена мережа тематичних кемпів – Media Camp, «Чистий простір» (освітній),  Book Camp Reed and Travel (тема книг і мандрів), Project Camp (проектний менеджмент). Четвертим напрямком кемпів став Media Urban Camp, присвячений урбаністиці. Нині цей тематичний напрямок активно розвивається, однак у Кіровограді він ще  малорозвинений.

«Місто - це люди і зв'язки між людьми. Таку тезу ми озвучили як філософію нашого розуміння урбаністики. Тому на кемпі було багато людей і все будувалося на спілкуванні з цікавими і активними людьми. Ми ставили перед собою мету створити середовище, де люди з різних міст зможуть обмінятися своїми успішними практиками (що саме вони роблять для міста: які проекти, якої спрямованості), щоб відбувся міжміський діалог, який дасть змогу запозичити, спробувати щось подібне зробити в нас. Другою важливою задачею кемпу була спроба створити інкубатор ідей, щоб його учасники могли надихнутися отриманою інформацією, поглянути на своє місто значно ширше і розробити та втілити свої креативні проекти» - розповіла «Гречці» Ірина Ткаченко.
Для цього були створені відповідні умови – запрошені авторитетні тренери Антон Ємельянов і Віталій Селик. Антон - конвергентний журналіст, за спиною якого величезна кількість проектів. Він провів мотиваційну сесію з розвитку міста, ділився своїми знаннями у позатренінговий час. Віталій - людина з досвідом організації різноманітних як довгострокових, так і короткострокових проектів, акцій протесту. Він дав теоретичні та практичні знання про те, як захищати місто способом медійної та вуличної активності.

Своїм досвідом і знаннями з учасниками кемпу ділилися запорізькі активісти: журналіст, письменник, поет Валентин Терлецький; доктор наук викладач Запорізького національного університету, колишня кіровоградка Олена Семенець; аспірантка ЗНУ, медіаурбаніст Марина Галич; відгукнулися представники запорізького ІТ-кластеру. 
Навчальні тренінги поєднувалися з іграми, конкурсами, спрямованими на формування команди, згуртування колективу, саморозвиток.
Кемп став платформою для міжміського діалогу, адже серед учасників, спікерів, гостей були представники з Києва, Лубен, Кіровограда, Харкова, Донецька, Знам'янки, Олександрії, Житомира та Запоріжжя. Протягом чотирьох днів вони займалися пошуком «Кодів міста», знайомилися з урбаністикою різних регіонів, ділилися досвідом роботи у власних сферах діяльності, проводили творчі презентації, виконували завдання організаторів.
Не забували учасники Media Urban Camp і про активний відпочинок – грали у волейбол, настільний теніс, різноманітні рухливі ігри, купалися в Дніпрі. Острів Байда (площа 6,5 гектарів) – основне місце локації – для любителів історії особливо цікавий, оскільки саме тут у середині XVI сторіччя князем Вишневецьким було побудовано деревоземляний острог, відомий в джерелах як «хортицький замок». Він став першим з-поміж інших замків, що згодом були збудовані на самій Хортиці та прилеглих островах.

Результатом проведеного Media Urban Camp мають стати цікаві ідеї, проекти, що можуть суттєво змінити обличчя міст. Окремі ініціативи, які активно розробляли учасники кемпу, вже лягли в основу концепції нового бренду Кіровограда.
Наступним у мережі тематичних кемпів стане п’ятий ювілейний Media Camp «Чистий простір», з якого усе почалося. Він пройде на початку липня у Мамаєвому Яру поблизу села Цибулеве на Знам’янщині. За словами Ірини Ткаченко, цьогоріч планується зробити його всеукраїнським.
Інтерв’ю з Іриною Ткаченко, у якому вона розповість про мету проведення кемпу, його наслідки та очікувані результати, буде опубліковане на «Гречці» найближчим часом.
