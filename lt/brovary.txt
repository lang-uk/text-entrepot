http://brovary.pravo-znaty.org.ua/rodyna-15-rokiv-obyednuye-brovarchan-yaki-vidchuvayut-prynalezhnist-polskogo-narodu/

Нещодавно одна з броварських громадських організацій – польське культурно-освітнє товариство “Родина” – відсвяткувала свою 15-ту річницю. З 2001 року ГО “Родина” об’єднує броварчан польського походження і тих, хто цікавиться мовою, традиціями, історією та культурою Польщі. На честь річниці в броварській Школі мистецтв відбувся святковий концерт, який відвідали почесні гості: консул Республіки Польща пан Томаш Дедерко, директор Дома Польського в Києві пані Марія Сівко, головний редактор “Dziennik Kijowski” Станіслав Пантелюк.

Частина І. Концерт на честь 15-річчя: поєднання традицій та сучасності

Назва “Родина” – зовсім не випадкова, вона дуже пасує цій організації. Атмосфера в Товаристві родинна, м’яка та ненапружуюча, люди охоче збираються разом, спілкуються, святкують, вчать мову, їздять на екскурсії. І заходи Товариства не нагадують офіційні звітні: “родиняни” вдало поєднують традиції і сучасність.

Глядачі, які зібралися 14 травня на святкування 15-річчя “Родини” оцінили невимушену атмосферу, легкий гумор ведучих і артистів-“родинян” та драйв музичних виступів.

Частина ІІ. “Родина” як вона є: розповідають засновниці

“Ми – перші, хто почав викладати польську мову у місті, – каже пані Олена Новак, давній та незмінний Президент Товариства, яка стояла у витоків ГО “Родина” у 2001 році. – Спочатку ми розміщувалися на базі 5-ї школі, з Польщі нам виписали першу вчительку Гражину Русецьку, вона викладала і членам нашого Товариства, і школярам п’ятої школи. З цього все і почалося. А з тих пір багато води утекло: люди приходили і уходили, змінилася вже не одна вчителька (через 4 роки перебування в Україні вчитель за умовами контракту повинен повернутися до Польщі), ми побували і в 5-й, і в 7-й школах, змінили форму оренди приміщення з благодійної на платну, потім один рік базувалися в дитячому клубі “Смайлик”, аж нарешті переїхали до свого приміщення на Рокосовського, 2. Тут ми обжилися і тепер проводимо заняття, зустрічі, конкурси та святкові вечори”.

Пані Гражина Велігорська – викладачка польської мови для дорослих і дітей та давня членкиня Товариства. Її обожнюють діти, у першу чергу за м’який стиль викладання, позитивний та веселий настрій. Мову наймолодшим вона доносить через гру, пісні та мультики. Більш старші дітлахи вже читають та пишуть. “Пані Гражина ніколи не кричить і не сварить за помилку, завжди допоможе, – кажуть діти, – якби всі вчителі були такими!”. Пані Гражина – автентична полька, приїхала до УРСР в 1976 році, тут і залишилася, нова сім’я прив’язала її коренями до нової Батьківщини, і до своєї країни пані Гражина вже не повернулася. Хоча Польщу пані Гражина пам’ятає і любить, частенько відвідує і взагалі вважає, що має тепер дві кохані Батьківщини.

Більшість членів Товариства – це люди саме з польським корінням, проте є й такі, яких цікавить виключно вивчення мови чи студіювання у Польщі. Дехто – лише попутник “Родини”, хтось повертається до Товариства через деякий час, а дехто залишається в ньому з моменту народження організації. “У нашого Товариства є певна харизма, – запевняє пані Гражина – хто потрапляє до нас, не залишається байдужим. Бо ми все робимо з любов’ю, ми запалюємо усіх нашою польською енергією”.

“Кількість членів “Родини” досягає, мабуть, 200 осіб, – розповідає пані Олена Новак, – а “костяк” – це близько 70 людей: в нас є й бабусі, яким 80 років, і зовсім малеча. Ми – справжня родина. Члени нашого Товариства – дуже активні й талановиті, малюють, співають, танцюють, беруть участь у конкурсах декламації поезії, третій рік поспіль пишуть Всеукраїнський диктант з польської мови. До речі, минулого року одна з членкинь Товариства Ніна Алексєєва отримала нагороду як найстарша учасниця Диктанту”.

Польську мову в Товаристві викладають три жінки: пані Олена Новак, пані Гражина Велігорська та пані Марія Черняк. Пані Марія Черняк вивчала полоністику в Київському Національному Університеті Шевченка (магістр польської мови та літератури, аспірант, захистила кандидатську дисертацію, викладала в Києво-Могилянській Академії та КНУ ім.Шевченка). Пані Марія – українка, яка має польське і навіть французьке коріння, цікавиться історією своєї родини та прискіпливо її досліджує. Вона довела свою польську tożsamość (ідентичність, приналежність до польського народу) та отримала Карту Поляка багато років тому, ще в першій хвилі, а до броварського Товариства долучилася років 4-5 тому, і з тих пір стала його активною учасницею.

Окрім вивчення мови, члени Товариства знайомляться з традиціями, культурою, літературою та історією польського народу. В “Родині” проходять концерти та благодійні ярмарки, конкурси, майстер-класи та забави для дітей. Відзначаються свята: День Святого Миколая, Різдво, Великдень, День дитини, День матері, День Незалежності Польщі тощо. Не секрет, що поляки тісно пов’язують своє життя з релігією, тож дехто з “родинян” ходить разом до костелу (Парафія Діви Марії Неустанної Допомоги). Також броварські поляки традиційно віддають шану своїм закатованим співвітчизникам, похованих на Биківні. Вже не перший раз члени Товариства вирушають разом у подорожі: це і екскурсія в Житомир і Бердичев, і подорож до Варшави, і візит на ялинкову фабрику в Клавдієво і багато-багато іншого.

За словами пані Олени Новак, Товариство реалізувало низку культурних проектів, як міського масштабу, на кшталт Днів польського кіно в Броварах, так і локального, для членів Товариства, як, наприклад, стажування в Польщі або створення танцювально-вокального колективу. Фінансує проекти ГО “Родина” в тому числі Міністерство закордонних справ Польщі та Фундація “Свобода і Демократія”. “Ми хочемо повторити Дні польського кіно в Броварах, – ділиться Олена Новак, – також шиємо костюми для нашого музичного колективу, збираємося з’їздити на екскурсію до Радомишля. Маємо багато планів на майбутнє і надалі будемо підтримувати дух Польщі в Україні”.

Фото – Анастасія Печериця та ГО “Родина”
