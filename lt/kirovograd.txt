http://novosti.kr.ua/analytics/shlyakh-innovacij.html

Наприкінці минулого тижня голова обласної адміністрації Сергій Кузьменко з робочим візитом (не забувши прихопити з собою журналістів) відвідав Новоукраїнський район. Забігаючи наперед, скажемо, що подивитися було на що. Агропромислові підприємства, які вдалося відвідати, активно впроваджують нові технології, що, в свою чергу, приносить непогані дивіденди. 

Іванівка
 
Першою зупинкою нашого турне по району була Іванівка. Ось, здавалося б, — звичайна назва населеного пункту. Подібні Іванівки є в кожному районі та, безумовно, в кожній області. Однак для Новоукраїнського району це село знакове, бо розвинене у всіх сферах. 

По-перше, саме тут розташоване одне з тих господарств, яке і прославляє всю територію, — фермерське підприємство «Омельяненко», яким незмінно керує Сергій Омельяненко. На початку дев'яностих Сергій Борисович відвідав США і набрався там хорошого фермерського досвіду. Повернувшись у рідне село і очоливши господарство, він почав упроваджувати свій американський досвід. Зараз ФГ має на балансі 5,2 тисячі га землі. Спеціалізується на вирощуванні зернових і технічних культур. Пріоритетним напрямком роботи є вирощування кукурудзи. У новому адміністративному будинку фермерського господарства діє альтернативна енергозберігаюча система опалення — тепловий насос, який шляхом використання природної різниці в температурі навколишнього середовища та ґрунту дозволяє економно обігрівати приміщення, а влітку здійснювати його кондиціонування. 

Сергій Омельяненко також продемонстрував сучасну сонячну наземну електростанцію. Це перша побудована в області сонячна електростанція. Тут встановлено більше 5 тисяч сонячних модулів потужністю 250 Вт кожен. А загальна потужність електростанції становить близько 1,4 МВт. Станція з'єднана з загальною електромережею, куди віддає вироблену вдень електричну енергію. Цей проект відрізняється від усіх раніше побудованих в Україні тим, що при його реалізації вперше впроваджена унікальна система управління режимами роботи сонячної електростанції, а також динамічна система стеження за сонцем. Завдяки активній системі управління і на підставі даних автоматичних датчиків освітленості сонячні панелі можна орієнтувати у просторі, а також уникати пошкоджень обладнання при сильному вітрі.

А ще в господарстві Омельяненка ведеться будівництво нового, більш місткого, елеватора на 30 тисяч тонн. 
 
За словами глави Іванівської сільської ради Тамари Дорошенко, тут склалася хороша команда з місцевих аграріїв. Та й сільський голова не чекає допомоги, а разом із помічниками розробляє проекти і бере участь із ними в конкурсах. Кілька вже виграли. Завдяки їм на території сільради відремонтовані фельдшерський пункт, клуб, бібліотека, ввечері в селі горить світло. 
 
Гусарське урочище 
 
Наступний пункт нашої поїздки — лікувально-профілактичний санаторій «Гусарське урочище», розташований на території доглянутої паркової зони, поряд із селом Піддубне. Звичайно, про його існування на Кіровоградщині знають усі. Спеціалізацією санаторію є лікування та профілактика хвороб серцево-судинної системи, опорно-рухового апарату, органів дихання, захворювань нирок і шлунково-кишкового тракту. 

Наскільки дієве тутешнє лікування, свідчить один цікавий факт. Під час візиту в санаторій групи журналістів з'ясувалося, що тут поправляють здоров'я не тільки жителі нашої та сусідніх областей. Нам вдалося знайти і жителя (увага!) карпатського краю. Виходить, його не спокусили свої курорти, а більше до смаку припала цілюща вода наших широт. Та й вартість лікування тут досить демократична. 
 
Іванівці 
 
Третьою точкою нашого маршруту були Іванівці. Правда, сам населений пункт ми бачили мигцем — одразу вирушили на поля ТОВ «Світанок», керівником якого є Микола Макодзьоба. Тут теж довелося здивуватися якістю та особливостями ведення господарства. Підприємство спеціалізується на вирощуванні зернових і технічних культур. Між іншим, минулого року врожайність зернових культур у середньому становила 67,3 ц із 1 га. З урахуванням того, що в області середня врожайність майже вдвічі менша, це дуже високий показник. Врожайність пшениці цього року вже зараз становить 70 ц із 1 га. 
 
Найсильніше враження залишило поле гречки  — все в цвіту, оповите бджолами і медовим запахом. Микола Макодзьоба розраховує на 250 тонн врожаю гречки, цього вистачить на всю область. Особливу гордість у аграрія викликають гібридні сорти кукурудзи та соняшнику, поля з цими культурами він демонстрував голові області та представникам ЗМІ. 
 
Перед поверненням 
 
Вже на фініші робочої поїздки, підбиваючи її підсумки, Сергій Кузьменко зауважив, що керівники агропідприємств Сергій Омельяненко і Микола Макодзьоба — лідери у своєму регіоні та приклади сучасних аграріїв. 

— Вони розуміють, що таке сільське господарство, що таке новітні технології. Вони знають, як отримати максимальний результат на своїх підприємствах. Це абсолютно чітко трансформується в той рівень життя, який має бути. Ми говоримо про необхідність підвищення заробітних плат в сільськогосподарській галузі, її розмір повинен бути в межах 4 тисяч гривень. На підприємствах Омельяненка і Макодзьоби цей рівень уже досягнутий, і не сьогодні-вчора, а з початку року, — сказав Сергій Кузьменко.
