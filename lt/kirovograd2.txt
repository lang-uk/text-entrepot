http://www.kirovograd.net/society/2016/5/19/pogana_kompanija_ckuvannja_zmi__znovu_u_trendi.htm

Людина, чия тяжба з журналістами вже нанесла державі збитків у 50 тисяч гривень, схоже, знову взялася за своє. Сьогодні стало відомо про позов, поданий проти спецкора «Подробиць» місцевим ПП «Вагран», яке пов’язане з екс-головою Кіровського районного суду Кіровограда Володимиром Ярошенком. 

Приватне підприємство «Вагран» володіє сумнозвісним гуртожитком по проспекту Університетському, 21 в Кіровограді. Це його мешканці безстроково протестують у наметі на площі Героїв Майдану, періодично перекриваючи вулиці. А протестують вони проти беззаконня, яке, на їхню думку, чинить по відношенню до них власник будівлі. 

Прецедент

В березневому сюжеті «Подробиць», автором якого є кіровоградський спецкор Олена Бринза, приводиться коментар однієї з мешканок, Марини Дяченко. Зокрема йшлося про нібито обманні дії представників «Ваграну» на етапі укладання договору купівлі продажу з її родиною 9 років тому. Тепер її намагаються виселити з будинку – зокрема зазначила тоді Дяченко.

Згідно даним відкритих джерел, на які звернули увагу колеги, і вона, і Бринза сьогодні фігурують в якості відповідачів у судовому провадженні, розпочатому 30 березня. Перше засідання у справі мало відбутися вчора. Проте станом на сьогодні журналіст не отримала ані позову, ані повістки до суду – про це вона повідомила сьогодні у Facebook. 

Позивач 

За інформацією бізнес-пошукової системи youcontrol.com.ua, засновником ПП «Вагран» на сьогодні є Лариса Миколаївна Ярошенко, зареєстрована за у місті Боярка (Київська область). Розмір її внеску до статутного фонду – 100 грн., стільки ж складає весь статутний фонд. Вид діяльності – надання в оренду або в експлуатацію нерухомого майна. 

Однофамільця засновниці підприємства Володимира Ярошенка, колишнього голову Кіровського районного суду, де слухається справа, місцеві ЗМІ, які висвітлюють хід конфлікту, найчастіше називають представником підприємства. На початку 2000-х він вже захищав власні честь та гідність від журналістів в якості кандидата в мери обласного центру, відсудивши 50 тис. гривень моральної шкоди у обласного тижневика «Україна-Центр». 

Зокрема, обґрунтовуючи вимоги, Ярошенко стверджував, що в результаті публікації у газеті він передчасно посивів. Лише декілька років тому Європейський суд визнав дії українських колег у справі такими, що порушують основні права людини, зокрема на справедливий суд, а стягнуті гроші були відшкодовані коштом державного бюджету України. 

Компанія

Як раз підкомітет з видатків Комітету Верховної Ради з питань державного бюджету очолює інший кіровоградець – Олександр Горбунов з «Народного фронту», який йде тим же шляхом. Сьогодні, також у Кіровському суді, мало відбутися перше засідання у новій справі за його позовом до газети «Наше місто Єлисаветград». 

В одній з публікацій видання поставило низку питань щодо законності забудови берегової лінії річки Сугоклея на території Міського саду у Кіровограді. Саме там розташований ресторанний комплекс «Тиха гавань», до якого має стосунок нардеп. 

Як і у справі «Ваграна», відповідачів по справі двоє – редакція газети і депутат міськради обласного центру Михайло Демченко, на якого посилається автор статті. З обох парламентар прагне стягнути по 100 тис.грн. моральної шкоди. Як і Ярошенко, Горбунов обґрунтовує необхідність компенсації погіршенням здоров’я. Як і по «Ваграну», справа за позовом народного обранця потрапила у провадження до судді Віталіни Мохонько.  

Це вже другий позов Горбунова до журналістів з початку року. В Ленінському суді наразі слухається справа за попереднім, до телерадіокомпанії TTV. Теж з приводу сюжету, який стосувався Міськсаду, пов’язаних об’єктів і державних видатків. Такої кількості резонансних позовів до ЗМІ, поданих менш ніж за півроку, Кіровоградщина,здається, не бачила ще ніколи.
