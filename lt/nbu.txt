28 квітня Національний банк України уводить в обіг пам’ятні монети, присвячені ХХХІ Олімпійський Іграм, що відбудуться у серпні 2016 року.
 
У презентації, присвяченій уведенню монет в обіг, взяли участь Міністр молоді та спорту України Ігор Жданов, президент Національного олімпійського комітету України Сергій Бубка, заступник Голови Національного банку України Яків Смолій, а також художники – автори  ескізів монет Володимир Таран, Сергій і Олександр Харуки та представниці національної олімпійської збірної команди України – бронзова призерка ХХХ Олімпійських Ігор у Лондоні з важкої атлетики Юлія Калина і віце-чемпіонка Європи 2016 року з важкої атлетики Юлія Паратова.
 
“Випуск монет присвячено важливій події у світовому спортивному житті – Іграм XXХI Олімпіади в місті Ріо-де-Жанейро, що стануть першими такими змаганнями в Південній Америці, – зауважив заступник Голови Національного банку України Яків Смолій. – Я переконаний, що українські спортсмени з гідністю представлять нашу державу на цих міжнародних змаганнях, адже історія олімпійського руху в Україні налічує понад півстоліття і з кожним роком олімпійські результати наших спортсменів лише поліпшувалися”.
 
“Щиро вдячні Національному банку за таку ініціативу, яка безумовно порадує наших олімпійців. Завдяки нашим спортсменам і тренерам Україна продовжує входити у 20-ку найбільш потужних спортивних держав світу. Наші спортивні досягнення є однією з головних візитівок України і ця монета є ще одним підтвердженням цього. Українські спортсмени дуже наполегливо та відповідально готуються до Олімпіади у Ріо-де-Жанейро та продовжують завойовувати ліцензії. Насьогодні маємо вже 151 путівку на найважливіші змагання чотириріччя. Але це ще не все, адже ліцензійні змагання продовжуватимуться до червня”, – зазначив Ігор Жданов.
 
“Олімпійські ігри – це дійсно унікальна подія, яка об’єднує і привертає увагу мільярдів людей планети. Національний олімпійський комітет України спільно з Міністерством молоді та спорту та партнерами прагнуть залучити до цієї події якнайбільше наших співвітчизників. Для цього ми робимо різні кроки, готуємо спеціальну сувенірну та пам’ятну атрибутику. Дуже приємно, що разом з Міністерством молоді та спорту у співпраці з Національним банком України ми продовжуємо традицію виготовляти спеціальні монети з нагоди участі нашої країни в Олімпійських іграх.  Експерти НОК впродовж тривалого часу брали активну участь у розробленні дизайну і я впевнений, що щасливі власники монет не будуть поспішати витрачати їх.  Безперечно, монети стануть не лише чудовим подарунком для нумізматів та любителів спорту – їх випуск сприятиме також  популяризації Олімпійських ігор і олімпійського руху”, – наголосив Сергій Бубка.
 
Монету номіналом 10 гривень виготовлено зі срібла найвищої проби Ag 925, її маса в чистоті – 31,1 г. Тираж монети – до 3 500 штук. На ній використано  кольоровий тамподрук. Коштує срібна монета з футляром 989 гривень.
 
Монету номіналом 2 гривні виготовлено з нейзильберу тиражем 30 000 штук. На ній також є тамподрук. Вартість монети – 30 гривень.
 
На аверсі монет розміщено зображення бухти Гуанабара, на вході до якої височить гора Цукрова Голова, що слугує візитівкою міста Ріо-де-Жанейро, на тлі бухти – стилізований напис РІО-ДЕ-ЖАНЕЙРО, рік карбування монети 2016 та номінал.
 
На реверсі монет на тлі абрису статуї Ісуса Христа на горі Корковадо в Ріо-де-Жанейро зображено хвилясту зелену стрічку (використано тамподрук), на якій – піктограми, що символізують різні види спорту, під нею на хвилястих лініях – знак Національного олімпійського комітету України (використано тамподрук).
 
Над створенням монет працювали художники Володимир Таран, Олександр Харук, Сергій Харук, а також скульптори Володимир Атаманчук та Святослав Іваненко.
 
Придбати пам’ятні монети можна в регіональних підрозділах Національного банку України та банках-дистриб’юторах.
