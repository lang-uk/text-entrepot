http://pik.cn.ua/21669/chi-obgruntovani-novi-tarifi-na-poslugi-zhkg/

Наскільки ж економічно обґрунтованими є нові тарифи на послуги ЖКГ, та чи означає підвищення вартості послуг кращу якість? Ці та інші питання стали головними під час експертного обговорення, що пройшло 24 травня в громадському прес-центрі "Ініціатива".

Згідно рішення виконкому Чернігівської міської ради, в середньому ціна на послуги ЖКГ піднімуться на 160%.

У той же час, на думку депутата Чернігівської міськради Віктора Іванченка, кожен із жителів міста має докласти зусиль, щоб якість послуг зросла.

Як зазначає депутат, під час формування тарифів слід було попередньо поспілкуватись  з людьми, та більш серйозніше і зважено підійти до формування тарифів.

За словами керівника ОСББ "Світлий будинок 2016" (пр-т Перемоги 151а) Андрія Дмитерка, попередній тариф у 1,48 грн. покривав лише 60% витрат у їх будинку, тому був встановлений ще раніше тариф 2,5 грн.  щоб накопичувати гроші для ремонту будинку.

Втім, за його розрахунками ціна в першу чергу залежить від будинку. Так, у багатоквартирних будинках можна вийти на тариф 2,05 грн. У той же час нові тарифи міської ради є навіть занизькими для будинків до 6 тис. кв. метрів.

Згідно чинного законодавства виконком затверджує економічно обґрунтований тариф, зазначив член виконкому міськради Юрій Власенко, який не голосував за нові тарифи, бо не вважає їх такими.

Для прикладу він приводить будинок по вул.. В'ячеслава Чорновола №30, де тариф складає 2,67 грн. з метра квадратного жилої площі. У цьому тарифі закладено лише 6 копійок на проведення поточних ремонтів,  у той час, як на прибирання сходових кліток і прибудинкових територій йтиме 2500-3000 грн. щомісяця.

Наразі, як зазначив Юрій Власенко, потрібно було подивитись, на які витрати необхідно було зосередити кошти, для того, щоб проводити поточні ремонти і утримання.

"Чи можна було запропонувати мешканцям самим прибирати сходову клітинку? Можна. А ми платимо по 30 копійок з квадратного метра. Чи можна було жителям запропонувати прибирати прибудинкову територію? Мабуть можна. А що зробив міськвиконком з управлінням ЖКХ і ЖЕКами, вони понараховували по формулі , по якій мають виконуватись ці роботи, але ж за 6 копійок поточні ремонти проводити не можна." – говорить Юрій Власенко.

Що стосується якості послуг, то за словами депутата міськради Сергія Воробйова, про це можна говорити лише тоді коли вони відповідатимуть затратам.

"Якщо ми тарифи сьогодні не підвищимо, то що ми хочемо від ЖКХ?" – зазначив Воробйов.

Найбільша проблема, на думку експерта в сфері ЖКГ, журналіста Ігоря Грищенка в тому, що люди не розуміють суті обслуговування будинків.

"Всі говорять, от у вас прибирається під'їзд, у вас прибирається прибудинкова територія, але пробачте, на утримання будинку це ніяк не впливає, будинок від цього не впаде і труби не потечуть. Головне це поточні ремонти." – говорить Ігор Грищенко.

Крім підвищення  квартплат в майже два рази, депутат міськради Павло Вовк наголошує, що ціни на вивіз сміття підвищились в три рази, і про це чомусь ніхто не говорить.

Також депутат зауважує на необґрунтованості розподілу коштів за квартплату:

"Адміністративні витрати в тарифі закладаються на рівні 50%, тобто заробітні плати всього персоналу цих ЖЕКів." – розповідає Павло Вовк.

"Крім того, була цікава дискусія, - розповідає Павло Вовк,-  коли по одному із видів послуг, у чотирьох підприємств були різні тарифи. Тобто вони вчотирьох замовляють одну і ту саму послугу по різним цінам. Про яку обґрунтованість йде мова?"

ЖЕКи, за словами Вовка, перетворились в прокладку для заробляння грошей.

"У нас в місті існує чотири прокладки, які займаються освоєнням грошей квартировинаймачів. Вони збирають гроші, а всі послуги надають субпідрядні організації." – зазначає Павло Вовк.

За словами голови асоціації ОСББ Чернігова Максима Конашевича, держава не дає іншого шляху контролювати послуги, як об'єднатись в ОСББ.

"Неможливо покладати свою власність на когось, якщо власнику не потрібно, то чому це потрібно комусь. Кожен будинок розглядається ЖЕКом, як заробіток. Не треба будувати ілюзій, всі використовують вас, як заробіток." – говорить Максим Конашевич.

Тож більшість експертів дійшли до висновку, що підвищення тарифів є неминучим. Проте, обґрунтованість самого тарифу, та контроль за наданням послуг залишається проблемним питанням чернігівського житлово-комунального господарства.
